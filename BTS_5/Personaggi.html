<!DOCTYPE html>
<html>
<head>
    <link rel="stylesheet" href="https://stackpath.bootstrapcdn.com/bootstrap/4.1.3/css/bootstrap.min.css" integrity="sha384-MCw98/SFnGE8fJT3GXwEOngsV7Zt27NXFoaoApmYm81iuXoPkFOJwJ8ERdknLPMO" crossorigin="anonymous"></link>
    <meta charset="utf-8">
    <meta name="viewport" content="width=device-width, initial-scale=1, shrink-to-fit=no">
    <title>Riverdale</title>
</head>
<body style="background-color:#2F1BA0;">
<div>
<h3 class="text-warning">Personaggi</h3>
<p class="text-warning">Archibald "Archie" Andrews (stagione 1-in corso), interpretato da KJ Apa, doppiato da Manuel Meli. 
Studente liceale, nella prima stagione si divide tra la passione per la musica e per lo sport ed intrattiene una relazione clandestina con la sua insegnante di musica. Vicino di casa di Betty e migliore amico di lei e Jughead fin dall'infanzia, è un ragazzo onesto, carismatico, sempre disposto a tutto per il bene di amici e famiglia. Si fidanza con Veronica verso la fine della prima stagione. Nella seconda stagione, indaga con Betty per scoprire l'identità di Black Hood, che ha quasi ucciso suo padre, e tenta più volte di conquistare la simpatia di Hiram Lodge. A fine stagione, viene arrestato per omicidio. Nella terza stagione scapperà di prigione aiutato dai protagonisti.
Elizabeth "Betty" Cooper (stagione 1-in corso), interpretata da Lili Reinhart, doppiata da Veronica Puccio.
Migliore amica e vicina di casa di Archie fin dalla prima infanzia, ha una cotta per lui ad inizio serie. Aiuta Veronica ad ambientarsi in città e ne diventa la migliore amica. Contemporaneamente comincia a lavorare al giornalino della scuola insieme a Jughead, che diventerà il suo ragazzo a metà stagione. Con Jug, Betty condivide la passione per le indagini e il giornalismo, passioni che li mettono spesso nei guai, ma grazie alle quali riusciranno a smascherare l'assassino di Jason Blossom (nella prima stagione) e l'identità di Black Hood (nella seconda). Con questo, Betty intrattiene un particolare rapporto di sfida. Ragazza sensibile, oppressa dalla madre, molto amica di tutti, ha un lato oscuro che verrà fuori nella seconda stagione. A fine seconda stagione diverrà la regina dei Southside Serpents grazie a Jughead.
Veronica Cecilia Lodge (stagione 1-in corso), interpretata da Camila Mendes, doppiata da Elena Perino.
Sofisticata e audace ragazza appena trasferitasi da New York con la madre dopo che uno scandalo finanziario ha travolto la sua famiglia. Diventa subito amica di Archie e Betty, sviluppando presto dei sentimenti per il ragazzo. Dal carattere forte e determinato, Veronica mal sopporta le imposizioni e le prese in giro. Entra nelle River Vixens insieme a Betty, nonostante gli iniziali contrasti con Cheryl. Nella seconda stagione la sua vita verrà segnata dalla scarcerazione e dal ritorno del padre Hiram, che cerca costantemente di compiacere, salvo poi accorgersi delle sue manipolazioni e ribellarsi a fine della seconda stagione.
Forsythe Pendleton "Jughead" Jones III (stagione 1-in corso), interpretato da Cole Sprouse, doppiato da Mirko Cannella.
Intelligente, misterioso, sveglio e sarcastico, è il narratore onnisciente della serie, le cui vicende sono raccontate tramite i capitoli del libro che scrive riguardo gli eventi che colpiscono la città. Indossa sempre un berretto grigio riproducente una corona, che non toglie (quasi) mai. Vive e lavora al Drive In nel Southside, che lascia quando viene demolito trasferendosi a casa di Archie, per poi tornare a vivere da suo padre. Appassionato di indagini, scrittura e giornalismo, cura con Betty la redazione del giornale scolastico e, sempre con lei, indaga sull'omicidio di Jason Blossom. Il tempo insieme li porta ad innamorarsi l'uno dell'altro e la loro storia va avanti nonostante i notevoli cambiamenti nella vita di Jug, che viene trasferito nel Southside dopo l'arresto del padre. Inizialmente scettico, decide di unirsi ai Southside Serpents. La sua fedeltà nei loro confronti lo spingerà a compiere scelte molto pericolose, che lo porteranno persino a rischiare la vita. A fine stagione FP gli cederà il posto da re.
Hermione Apollonia Lodge, nata Gomez (stagione 1-in corso), interpretata da Marisol Nichols, doppiata da Michela Alborghetti.
Madre di Veronica. Originaria di Riverdale, torna nella sua città natale da New York insieme alla figlia, dopo lo scandalo finanziario che coinvolge il marito Hiram. Nella prima serie, lavora da Pop's e poi con Fred Andrews. Quando il marito esce di prigione e arriva a Riverdale, accetta passivamente i piani loschi che questi ha per la città, entrando in conflitto con Veronica. Si candida a sindaco di Riverdale, battendo Fred Andrews.
Cheryl Marjorie Blossom (stagione 1-in corso), interpretata da Madelaine Petsch, doppiata da Giulia Franceschetti.
Sorella gemella del defunto Jason, è una ragazza ricca e manipolatrice ma che nasconde dentro di sé una grande sofferenza, dovuta alla perdita del fratello e agli abusi della sua famiglia. Nella puntata finale della prima stagione, tenta il suicidio gettandosi nello Sweetwater River, ma verrà salvata da Archie. Nello stesso episodio, brucia la propria casa per ripicca nei confronti della madre. Nella seconda stagione, viene rinchiusa dalla madre al sanatorio delle Sorelle della Mansueta Provvidenza, dal quale scapperà grazie all'aiuto di Veronica e Toni, con cui si fidanza, per poi entrare nei Serpents a fine stagione.
Josephine "Josie" McCoy (stagione 1-in corso), interpretata da Ashleigh Murray, doppiata da Joy Saltarelli.
Studentessa del Liceo di Riverdale, è la migliore amica di Cheryl nonché frontwoman della band Josie and The Pussycats, di cui fa parte insieme a Valerie e Melody. È la figlia del sindaco della città, l'avvocato Sierra McCoy. Quando scopre la relazione tra la madre e lo sceriffo, per ripicca, spiffera tutto all'ignaro Kevin.
Alice Susanna Cooper, nata Smith (stagione 1-in corso), interpretata da Mädchen Amick, doppiata da Eleonora De Angelis.
Madre di Polly e Betty. Dirige il giornale locale di Riverdale, il Register, insieme al marito Hal, con il quale ha una relazione dai tempi del liceo. Sebbene cerchi di apparire come la perfetta abitante del Northside, Alice era da adolescente un membro dei Southside Serpents e intratteneva una relazione con FP, conseguenza della quale fu una gravidanza tenuta nascosta e culminata con la decisione di dare in adozione il bambino, Charles. All'inizio della serie, si mostra molto insofferente nei confronti della famiglia Blossom, per via del legame tra la figlia Polly e Jason, e farà forti pressioni su Betty affinché non indaghi sulla morte di quest'ultimo.
Frederick "Fred" Andrews (stagione 1-in corso), interpretato da Luke Perry, doppiato da Francesco Prando.
Padre di Archie. È proprietario di un'impresa di costruzioni che spera un giorno di poter lasciare al figlio. All'inizio della serie, nutre delle riserve sulla passione di Archie per la musica, per poi ricredersi di fronte al talento di questi. Nel finale di stagione, viene ferito da Black Hood, per poi guarire nella seconda e candidarsi come sindaco di Riverdale, ottenendo l'appoggio del figlio, con il quale intrattiene un velato conflitto per l'intera stagione.
Hiram Ariete Lodge (stagione 2-in corso), interpretato da Mark Consuelos, doppiato da Riccardo Rossi.
Padre di Veronica e marito di Hermione. È il proprietario delle Industrie Lodge, ma i suoi affari includono anche implicazioni malavitose. Nella prima stagione si trova in carcere, dal quale uscirà nella puntata finale. Antagonista principale della seconda stagione, è un uomo scaltro e manipolatore. Manifesta un particolare interesse per Archie, facendone il proprio braccio destro, salvo poi mostrare le sue vere intenzioni a fine stagione, quando riesce ad incastrarlo e a mandarlo in prigione.
Kevin Keller (ricorrente stagione 1, stagione 2-in corso), interpretato da Casey Cott, doppiato da Federico Di Pofi.
Popolare ragazzo dichiaratamente gay di Riverdale, è il migliore amico di Betty. È il figlio dello sceriffo della città, Tom Keller. Estroverso, allegro, gentile ma anche molto "pungente", è un ottimo amico e confidente. Ha una cotta per Moose, con il quale inizia una relazione alla fine della seconda stagione. Saranno proprio loro a ritrovare il corpo di Jason nella prima puntata della serie.
Forsythe Pendleton "FP" Jones II (ricorrente stagione 1, stagione 2-in corso), interpretato da Skeet Ulrich, doppiato da Roberto Certomà.
Leader della gang dei Southside Serpents e padre di Jughead e Jellybean. Verrà inizialmente accusato di essere l'assassino di Jason Blossom, ma poi verrà incarcerato per averne occultato il cadavere. Uscito di prigione, ha inizialmente intenzione di abbandonare i Serpents, ma cambia idea fino a che la faida con i Ghoulies non costringe i Serpents ad abbandonare il Southside. Ha lavorato per Fred, di cui è sempre stato il migliore amico, e ha avuto una relazione con Alice Cooper al liceo.
Antoinette "Toni" Topaz (ricorrente stagione 2, stagione 3-in corso), interpretata da Vanessa Morgan, doppiata da Eva Padoan.
Giovane componente dai capelli fucsia dei Southside Serpents, accoglie e guida Jughead al suo arrivo al Liceo del Southside, curando come fotografa la pubblicazione del giornalino scolastico. Lavora al White Wyrm, bar e base operativa dei Serpents e appoggerà Jughead come loro guida durante il periodo in carcere di FP. Dopo il trasferimento alla Riverdale High, comincia ad interessarsi romanticamente a Cheryl Blossom, con la quale inizia una relazione alla fine della seconda stagione.
Reginald "Reggie" Mantle (ricorrente stagioni 1-2, stagione 3-in corso), interpretato da Ross Butler (stagione 1) e da Charles Melton (stagioni 2-in corso), doppiato da Massimo Triggiani.
Giovane studente di Riverdale, è un amico di Archie con cui intreccia però una lieve rivalità. Ha un pessimo rapporto con Jughead e detesta tutto ciò che è legato al Southside. Ottiene il ruolo di capitano della squadra di football dopo la rinuncia di Archie e, nella terza stagione, aiuta Veronica nella gestione del suo locale clandestino.</p>
</div>
</body>
</html>